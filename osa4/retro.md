# Retrospektiivi

Retrospektiivi on projektin tai iteraation lopuksi käytävä kokous, jossa kehittäjätiimi keskustelee iteraatiosta pohtien mitkä asiat toimivat hyvin, mitä voisi parantaa sekä miten hyväksi todettuja käytänteitä voisi hyödyntää tulevaisuudessa.

## Erilaisia käytänteitä

### Start, Stop, Continue, More of, Less of

Tässä toimintatavassa tiimi pyrkii keskustelemaan työskentelystään viiden yksinkertaisen kysymyksen pohjalta. Tapaamisen vetäjä piirtää ympyrän posterille ja jakaa sen viiteen eri osa-alueeseen. Osa-alueet koostuvat otsikossa mainituista aiheista. Kehittäjätiimi pyrkii keskustelemaan toisten antamista kommenteista ja vetäjä kategorisoi ne kyseisiin osa-alueisiin.

### Glad, Sad, Mad

Jokainen tiimiläinen kirjaa ylös havaintojaan esimerkiksi post-it- lapuille ja ne kategorisoidaan otsikon aiheiden mukaan yhteiselle taululle. Yksi henkilö suorittaa havaintojen ryhmittämisen, niin että samanlaiset havainnot asetetaan lähekkäin.

Tiimiläiset äänestävät havainnoista, joista he haluaisivat keskustella eniten. Tässä on tyypillisesti rajana esimerkiksi viisi ääntä per henkilö. Äänestyksen jälkeen retrospektiivin vetäjä aloittaa keskustelun eniten ääniä saaneesta havainnosta. Keskustelun tulisi painottua tekoihin, joita voidaan toteuttaa seuraavassa sprintissä.
